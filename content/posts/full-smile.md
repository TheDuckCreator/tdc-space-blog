---
title: เราเพียงแค่อยากตื่นขึ้นมาตอนเช้า แล้วได้ยิ้มกว้าง ๆ จนสุดมุมปาก
date: 2021-03-01
# image: "../assets/full-smile.png"
imageAlt: เราเพียงแค่อยากตื่นขึ้นมาตอนเช้า
excerpt: เนื่องในเหตุการณ์ปะทะกันระหว่างการชุมนุมของคืนวันที่ 28 กุมภาพันธ์ 2564
---

## เราเพียงแค่อยากตื่นขึ้นมาตอนเช้า แล้วได้ยิ้มกว้าง ๆ จนสุดมุมปาก

ในชีวิตหนึ่ง คงไม่มีอะไรที่เราต้องการไปมากกว่าความสุข และ รอยยิ้ม ในทุก ๆ เช้าของแต่ละวันหนึ่ง เราเพียงต้องการที่จะยิ้มกว้าง ๆ อย่างมีความสุข สูดหายใจลึก ๆ จนสุดที่ปอด ยืนกางแขน พูด ตะโกน หรือใช้ชีวิตอย่างมีความสุขที่สุดเท่าที่เราทำได้ แต่ในช่วงหลังมานี้ รู้สึกว่าเราจะไม่ได้พบภาพบรรยากาศแบบนั้นเลย 

กี่ครั้งแล้วที่เราตื่นมาและพบกับภาพอันน่าเป็นห่วง บางครั้งก็สลดและหดหู่ใจ กี่ครั้งแล้วที่ผมต้องภาวนาไม่ให้เกิดเหตุการณ์อะไรขึ้น กี่ครั้งแล้วที่เราไม่สามารถใช้ชีวิตสนุกสนานอย่างเต็มที่ เพราะเราเองกำลังต้องแบกรับความรู้สึกของอีกส่วนหนึ่งของสังคม ที่ยังคงทุกข์ ทรมาน อยู่ กี่ครั้งแล้วที่เราไม่สามารถยืนแล้วชูมือได้แบบสุดแขนสุดขา เพราะ ต่อให้เราแค่ยืนตัวตรง ฐานที่เรายืน มันก็ยังไปสูงกว่าหลาย ๆ คนที่พยายามจะเขย่ง หรือ กำลังกระโดดอย่างสุดแรง เพื่อให้ได้มายืนยอยู่ใกล้ ๆ กับเรา เราคงไม่สามารถที่จะยิ้มในอย่างเต็มปาก คงได้แค่ฝืน ๆ ยิ้ม แล้วก็กลับมาเหมือนเดิม เพราะว่ามีคนอีกคนหนึ่งกำลังเต็มไปด้วยคราบน้ำตาบนใบหน้าของเขา แสงอาทิตย์แสงทองอร่ามในตอนเช้า ไม่ได้ส่องไปถึงทุกคน

...

ผมเชื่อว่าตัวผม และ คนชั้นกลางส่วนใหญ่ในประเทศ กำลังรู้สึกเหมือนกัน เพราะเนื่องจากการเกิดเป็นคนเอเชีย สังคมที่ค่อนข้างจะมีเรื่องราวและการให้ความสำคัญในด้านจิตใจสูง มันจงเป็นไปแทบไม่ได้เลย ที่เราจะไม่แบกรับความทุกข์ของเพื่อน ๆ ของเราเอาไว้ บางคนพยายามย่อตัวอย่างถึงที่สุด เพื่อที่จะอุ้มคนที่อยู่ข้างล่างขึ้นมา บางคนยังต้องสวดมนต์ภาวนา เพื่อที่จะดูดซับน้ำตาของเพื่อน ๆ หรือบางคนอาจจะแบกรับสิ่งเหล่านี้ไม่ไหว จนต้องทำเป็นลืมเรื่องราวเหล่านี้ และพยายามใช้ชีวิตที่เหลืออยู่ สร้างสรรค์สิ่งอื่น ๆ เพื่ออย่างน้อย จะทำให้เราและคนที่เรารัก ไม่ต้องตกไปอยู่ในหุบเหวแห่งความสับสนและกังวลใจ หรือ อย่างน้อยจะเป็นอะไรที่ทำให้หุบเหวนั้น มันตื้นขึ้นมาบ้าง เพราะคงไม่มีใคร อยากจะทำให้ประเทศที่เรารักของเรา เป็นประเทศที่มีความเหลื่อมล้ำสูงที่สุดในโลกเช่นนี้

...

ในทุก ๆ เช้าในตอนนี้ ผมอาจจะตื่นขึ้นมาด้วยรอยยิ้มที่ไม่สู้ดีนัก เราอาจจะต้องฟังในสิ่งที่เราไม่อยากฟัง เราอาจจะต้องเห็นในสิ่งที่เราไม่อยากจะเห็น แต่นั่นมันคือรอยน้ำตา คือความบอบช้ำในหัวใจของพวกเขา และพวกเขาพยายามกลั้นมันเอาไว้ กลั้นไว้นาน พยายามยิ้ม เพราะพวกเขาเองรักพวกเรามาก ๆ ไม่อยากทำให้เพวกเราไม่สบายใจ พยายามปิดตา ปิดหู ในสิ่งที่เขาไม่ได้อยากได้ยิน เพราะพวกเขาอยากให้เราได้ยิ้มได้อย่างเต็มที่ ได้มีความสุขไปในแต่ละช่วงเวลา โดยไม่ต้องเป็นกังวลเขา วันหนึ่งเขาไม่สามารถเก็บความรู้สึกที่มันอัดอั้นในใจของเขาไว้ได้ จนทุกอย่างระเบิดออกมา การที่เราจะไปว่าเขา ไปทำร้ายเขา คงเป็นอะไรที่ยากจะทำมันลง หรือ อาจจะเพราะหน้ากาก หรือ หัวโขนที่เราสวมใส่เอาไว้ บังคับหรือสะกดจิตใจเราให้ทำลงไป มารู้ตัวอีกที เราก็กลายเป็นผู้กระทำ เพื่อนที่เรารักเขา และ เขารักเรามากที่สุด และต้องมาเสียใจภายหลัง

...

แม้สิ่งที่ออกมาของเขาอาจจะเป็นสิ่งที่เราชอบ หรือ ไม่ชอบก็ดี การออกมาพูดให้เราได้รู้ การออกมาหาวิธีการแก้ไขปัญหาร่วมกัน แม้เขาจะมีต้นทุนที่ต่างจากเรา แต่เขาพยายามสู้เพื่อให้ความฝันของเราที่เขียนไว้ในย่อหน้าแรกมันเป็นไปได้จริง สิ่งที่พวกเขาทำเพื่อเรา การให้ของเรา หัวใจของพวกเรา เทียบไม่ติดเลยกับพวกเขา
พวกเขาไม่เคยเราเป็นพวกเขา เพื่อนของเรามองเราว่าเป็นเพื่อนของเรา พวกเราจะได้ผ่านพ้นฝันร้ายเหล่านี้ไปได้ด้วยกัน เราจะผลักไสเพื่อน ๆ ที่รักของพวกเหรอ เราจะอดทนฟังความรู้สึก ฟังความทุกข์ของเพื่อน ๆ ที่รักและอดทนเพื่อเรามาโดยตลอด บางทีการที่เราพยายามยิ้มออกมานิด ๆ ให้เท่าเพื่อน ๆ ของเรา หรือ เราพยายามย่อตัวลงเพื่อที่จะคุยกับเพื่อนเราได้สะดวก หรือสิ่งที่เราพยายามช่วยเพื่อนของพวกเรา อาจไม่ใช่สิ่งที่เพื่อน ๆ ของเราต้องการ เพราะเพื่อน ๆ ของเรา หวังที่จะให้เราได้ยืนยันเต็มที่ ตะโกนได้เต็มปาก และยิ้มจนแก้มปริ อยากที่พวกเราต้องการ และเราจะไม่ต้องยิ้มอย่างเดียวดาย เราจะไม่ต้องพะวงว่ารอยยิ้มของเรา จะไปเป็นบาดแผลบนใบหน้าของใครรึเปล่า เพราะการยิ้มเป็นสิ่งที่ต้องโต้ตอบ เราจะมีรอยยิ้มแบบอบอุ่น จากเพื่อน ๆ เรา เราจะมีเพื่อน ๆ ของเราเดินไปข้าง ๆ เราจะได้ทำทุกอย่างอย่างสุดความสามารถ มันเป็นอะไรที่จินตนาการไป และพูดไม่ออกจริง ๆ

...

เรื่องไหนที่เราไม่เข้าใจกัน เราไม่สบายใจ เราสามารถคุยกันได้นะ เราไม่ชอบเรื่องไหน เราต้องการอะไร เพื่อนเราต้องการอะไร เราสามารถคุยกันได้ ไม่เห็นต้องใช้ความรุนแรงกันเลย ทุกคนต่างก็มีจุดหมายเดียวกัน ทุกคนอยากจะมีชีวิตที่ดีขึ้น และปรารถนาที่จะให้ตัวเอง และ เพื่อนๆ ของแต่ละคนมีความสุขด้วยกันทั้งนั้น ต่างอยากเห็นรอยยิ้มกลับมาเปื้อนแผ่นดินเมืองไทยอีกครั้ง
