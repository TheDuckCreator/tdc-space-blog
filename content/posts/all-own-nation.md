---
title:  เราได้ให้ความรู้สึกความเป็นเจ้าของประเทศร่วมกันเพียงพอแล้วหรือยัง
date: 2021-06-24
image: "../assets/all-own-nation.png"
imageAlt: วันนี้เป็นวันที่ 24 มิถุนายน เป็นวันรำลึกถึงการเปลี่ยนแปลงการปกครอง 
excerpt: วันนี้เป็นวันที่ 24 มิถุนายน เป็นวันรำลึกถึงการเปลี่ยนแปลงการปกครอง และเป็นวันเชิงสัญลักษณ์วันหนึ่ง เย็นเมื่อวานที่ผ่านมาผมได้เข้าไปในทวิตเตอร์ 
---

## บทความเนื่องในวันรำลึกการเปลี่ยนแปลงการปกคอง 24 มิถุนายน 2564

วันนี้เป็นวันที่ 24 มิถุนายน เป็นวันรำลึกถึงการเปลี่ยนแปลงการปกครอง และเป็นวันเชิงสัญลักษณ์วันหนึ่ง เย็นเมื่อวานที่ผ่านมาผมได้เข้าไปในทวิตเตอร์ หรือในที่ต่างๆ ก็รู้สึกเครียดเอาเหมือนกัน ซึ่งจริง ๆ ผมก็รู้อยู่แล้วแหละว่าผมต้องเจอ เราจะได้เห็นสิ่งเดียวกัน แต่มองจากคนสองคน แล้วออกมาต่างกันโดยสิ้นเชิง

สิ่งหนึ่งที่ผมคิดว่าเราต้องหันกลับมามองคือ เราได้ให้ความรู้สึกความเป็นเจ้าของประเทศร่วมกัน กับคนที่อาจจะมองไม่ได้ไปทางเดียวกับค่านิยมของรัฐรึเปล่า ทั้งที่จริง ๆ เขาก็คือคนที่อยู่ข้างๆ เรา เดินสวนกับเรา กินข้าวด้วยกัน เป็นเพื่อนที่ดีกับเรา แต่เราไปบังคับอะไรเขาให้คิดเหมือนเรามากเกินไปมั้ย เราทำให้เขาต้องเครียด อึดอัดรึเปล่า ในทุกๆ เช้าที่ตื่นขึ้นมา เขาได้ยิ้มจนสุดมุมปากเหมือนเรามั้ย จนวันนึงเขาโกรธขึ้นมา ความรู้สึกต่าง ๆ ของเขาปล่อยออกมาให้เราได้ฟัง เราก็ไปปิดปากเขาอีก บางทีก็ไปไล่เขาด้วย มันเลยไม่แปลกที่เราจะเห็นเขาบ่น ๆ หรือ ทำอะไรที่มันแหลม หรือขัดความรู้สึกเรา

...

ผมเองก็รู้สึกไม่ดีนะครับ และไม่ค่อยมีความสุขเลยเวลาอ่านข่าวการเมือง แต่เรารู้ว่าเพื่อนของเรากำลังไม่แฮปปี้ กำลังรู้สึกไม่ดี กำลังโกรธ ซึ่งเราก็มีความรู้สึกตามเขาไปอยากหลีกเลี่ยงไม่ได้ เขาเสียสละทั้งความรู้สึกของเขาเพื่อไม่ให้เราต้องเสียใจมาพอสมควรเลยนะ ผมว่าการยิ้มอยู่ลำพังโดยที่คนข้าง ๆ กำลังร้องไห้มันไม่ยั่งยืนหรอก

ผมอยากจะขอช่วยคนที่เป็นสายอนุรักษ์นิยม ซึ่งก็มีผมเองที่อาจจะอ่อนๆ หรือคนที่คิดว่าโครงสร้างแนวคิดทางสังคมของเราตรงกับสิ่งที่มันเป็นอยู่ มันไม่มีอะไรที่ได้ไปทุกอย่าง เราเสียสละรอยยิ้มตรงนี้ไปช่วยซับน้ำตาให้กับคนที่กำลังร้องไห้ และ โกรธโมโหได้มั้ย แม้บางอย่างเราจะไม่ชอบและไม่เห็นด้วยกับเขาก็ตาม แต่ด้วยสภาพสังคม เราได้เปรียบกว่าเขา เราช่วยกันถอยได้มั้ย อะไรที่ยอมได้เรายอมให้เขาได้มั้ย วันนี้ถ้าเราให้เกียรติเขา วันต่อไปเขาให้เกียรติเราแน่นอน 

...

ตอนนี้ผมเองก็ได้แบกความเจ็บปวดของเพื่อน ๆ ผมที่อาจไม่ได้รู้จักกันอยู่ แต่ด้วยตัวคนเดียวมันช่วยได้ไม่มาก เรามาช่วยกันแบกความเจ็บนี้ได้มั้ยครับ มันจะได้เจ็บน้อย ๆ
วันหนึ่งที่เราสามารถรับความเจ็บปวดจนโครงสร้างความคิดในสังคมมันมาอยู่ตรงกลาง วันนั้นเราอาจจะเจ็บ แต่ก็จะมีน้ำตาให้ความรู้สึกดี และ เราจะภูมิใจว่าเราไม่ได้ปล่อยให้ใครต้องเจ็บอยู่คนเดียว แล้วเราจะยิ้มได้อย่างเต็มที่มากขึ้น เพราะคนข้าง ๆ เราะยิ้มตอบเราด้วย