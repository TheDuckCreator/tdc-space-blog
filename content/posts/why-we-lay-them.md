---
title: เราผลักเขาไปทำไม ?
date: 2020-08-16
image: "./listen-to-our-thais.jpg"
imageAlt: แต่ผมเองก็รู้สึกว่าทำไมผมไม่สามารถเป็นปีศาจได้
---

คุณเคยสังเกตุไหมว่าทำไมประเทศไทยถึงมีคนไม่ครบ 70 ล้านคน หรือ 65 ล้านคน แบบที่เราว่าเอาไว้

ผมเองขอพูดในนามของฝั่งขวานะครับ เพราะผมก็มีแนวคิดนี้แต่ไม่ได้รุนแรง ก่อนที่ผมจะพูดผมขออ้างก่อนนะว่าผมได้อ่านเหตุการณ์ 6 ตุลา 19 แล้วนะครับ จาก Doc6t และผมได้อ่านแนวความคิดของปูชนียบุคคลฝั่งซ้ายของไทยมาแล้วหลายเรื่อง ดังนั้นจะว่าผมพูดแบบไม่มีเหตุผล หรือว่าผมงมงาย ก็สุดแล้วแต่นะครับ

## ทุกคนในแผ่นดินนี้ล้วนเป็นคนไทยโดยกำเนิด และเป็นเจ้าของประเทศโดยเท่าเทียมกัน

ทุกคนบนแผ่นดินผืนนี้ ล้วนมีสัญชาติไทยโดยกำเนิด ไม่ว่าจะเชื้อชาติศาสนาใด และไม่มีอะไรเอาสัญชาติโดยกำเนิดของเขาไปได้ ไม่ว่าจะวิธีใดก็ตาม

สถานการณ์ปัจจุบัน ปฏิเสธไม่ได้ว่ามันเป็นไฟที่คุกรุ่นอยู่ตั้งแต่โศกนาฏกรรมของวันที่ 6 ตุลาคม 2519 และตั้งแต่วันนั้นจนถึงวันนี้ เราเองพยายามผลักไสเพื่อน ๆ ร่วมชาติของเรามาโดยตลอด ทั้งตั้งใจและไม่ได้ตั้งใจ ทำให้คนไทยที่แม้ว่าจะมีคนสัญชาติไทยครบ 70 ล้าน แต่เราปฏิเสธที่จัให้ความเป็นไทยเพื่อน ๆ ของเรามาโดยตลอด เรื่องเหล่านี้ยังคงเป็นบาดแผลทางประวัติศาสตร์ที่สำคัญที่สุดของไทย ที่แม้ได้รับการป้ายยา จากประกาศ 66/23 แต่ยังไม่ได้รับการสมานแผล แผลสามารถติดเชื้อและพุพองออกมาได้ตลอดเวลา

ผมเชื่อด้วยข้อมูลจากทั้งสองฝั่งอย่างบริสุทธิ์ใจว่าคนที่ท่านบอกว่าเป็นต้นเหตุของเหตุการณ์ ไม่มีทางใช่คนที่ท่านกล่าวหา (แต่ผมก็ไม่ว่าอะไรนะ เพราะยังไม่มีการชำระประวัติศาสตร์ใด ๆ ผมให้เกียรติความคิดท่าน ท่านให้เกียรติความคิดของผมนะครับ)
แต่อย่างไรก็ดีเมื่อเรายังไม่ได้สมานแผล แผลก็ยังคงมีอยู่ ในระยะเวลา 40 ปีมานี้ เราทำผิดไปจริง ๆ เราผลักไสพวกท่านมากไปจริง ๆ พวกท่านขอแค่การแสดงความคิดเห็น พวกเราก็ลดคุณค่าความเป็นคนไทยของท่านไปเสียแล้ว แม้ว่าความคิดของพวกเราจะไม่ตรงกัน และไม่จำเป็นต้องตรงกัน แต่เราให้พื้นที่กับเขาผู้เป็นเจ้าของประเทศเท่า ๆ กันกับเรา อย่างน้อยเกินไปจริง ๆ

## เราจะยอมให้ใครเจ็บอยู่ฝ่ายเดียวไม่ได้

ถามว่าผมเห็นภาพที่ฉายในการชุมนุมวันที่ 10 สิงหาคมที่ผ่านมา กระทบจิตใจมั้ย กระทบมาก ๆ ผมเจ็บมั้ย ผมเจ็บมากนะ หลาย ๆ คนก็เจ็บมากกว่าผม ถึงขั้นแทนที่จะเชียร์ขออยู่ห่าง ๆ นั่นก็เป็นแนวคิดแสวงหามวลชนที่ม็อบจะต้องเป็นการบ้านเพิ่ม แต่สำหรับผมที่เห็นอะไรแบบนี้ทางการเมืองมาเยอะแล้ว ผมเข้าใจ

เพราะตลอดเวลา 40 ปีที่ผ่านมา เราแทบไม่ได้ให้พื้นที่เขาเลย วันนี้มันเลยเกิดขึ้นมา เพราะเมื่อเรามองแบบใจเขาใจเราแล้ว มันไม่แปลกเลย เรื่องนี้กระทบอยู่ในจิตใจของเขาตลอด คนหลายคนหรือหลายครอบครัวต้องใช้ชีวิตบนความเจ็บปวดในอดีต เราใฟ้พื้นที่กับฝ่ายซ้ายทางการเมืองไทยน้แยไปจริง ๆ แม้ท่านจะมองด้วยประเด็นการเมืองอย่างไรก็แล้วแต่ เราอาจจะมองมองเขาเป็นภัยหรืออย่างไรก็ตาม เมื่อเลนส์ของสงครามถูกปลดออก เขาคือมนุษย์ ในขณะเดียวกันคนในหัวโขนที่ท่านบอกว่าโหดเหี้ยม ทำไปได้อย่างไร ฆ่ากัน หัวเราะคนตาย เมื่อถอนหัวโขนนั้นออก เขาเหล่านี้ก็เป็นมนุษย์

อย่าปฏิเสธว่าพวกเขาอายุไม่ถึง 40 เลยครับ เพราะอุดมการณ์มันสืบทอดกันได้ เหมือนที่ผมเคารพพระพุทธเจ้า ผมก็เกิดไม่ทันท่านเหมือนกัน
ในเมื่อสงครามทางความคิด โดยเฉพาะสงครามในช่วงสงครามเย็น เมื่อมันจบและผ่านมา คงไม่มีจำเป็นใดเลยที่จะไปตราหน้า หรือลงโทษผู้ที่กระทำ หรือ ผู้ที่ถูกกระทำ มีเพียงแต่การคืนความบริสุทธิ์ให้กับผู้ที่ถูกกระทำ หรือ ถูกกล่าวหาเท่านั้น "ถ้าหากเรายอมรับ ว่า มันคือ สงคราม และ โศกนาฏกรรม" ยอมรับว่ามันคือประวัติศาสตร์ ยอมรับว่าวันนั้นคือวันหนึ่งที่มีในปฏิทิน และบอกมันว่า Never Again ยอมรับและศึกษาเพื่อไม่ให้เกิดเหตุการณ์แบบนี้ขึ้นมาอีก

ไม่มีใครเป็นคนเลวในสงคราม และไม่มีผู้ชนะในสงคราม ทุกคนต่างสวมหมวกของกาลเวลา ยุคสมัย และสถานการณ์อยู่ ผมจึงมองว่า ไม่ว่าฝ่ายไหน ไม่ควรตัดสินเป็นลบต่อการกระทำของคนในอดีต โดยเฉพาะช่วงสงคราม ด้วยเหตุผลในปัจจุบัน
ดังนั้น วันนี้มันคงยังไม่สายไปที่จะเปิดหัวใจต้อนรับคนที่เราเคยมองเขาว่า มีค่าความเป็นไทยไม่เท่ากับเรา กลับมามีความเป็นไทยอย่างเท่าเทียมกับเรา ให้เพื่อน ๆ ที่เป็นเจ้าของประเทศร่วมกับเราได้มีโอกาสแสดงความคิดเห็น ได้มีโอกาสเชื่อ และได้มีโอกาสแสดงออก ไม่ใช่แต่ฝ่ายซ้ายในเหตุการณ์ 6 ตุลาเท่านั้น แต่ทุก ๆ แนวคิดที่มีของทุกฝั่งและฝ่าย ในปัจจุบันควรจะได้รับพื้นที่ให้คิด ให้แสดงออก กันอย่างเท่าเทียมกัน นี่จะเป็นเส้นทางไม่ให้เกิดการอัดอั้น ไม่ให้เกิด Hate Group และ ไม่ให้เกิดเหตุการณ์เลวร้ายขึ้นมาอีก

## การยอมรับในคนอื่น มันจะทำให้เราได้รับการยอมรับมากขั้น

เมื่อแนวคิดเสรีนิยม แนวคิดหัวก้าวหน้าได้รับการยอมรับ แนวคิดอนุรักษ์นิยมแบบผมก็จะได้รับการยอมรับไปด้วย เราจะได้หลุดพ้นกับคำว่า /.../ เสียที เมื่อทุกอย่างกว้างขึ้น พูดคุยกันได้มากขึ้น ผมเองก็จะสามารถรักอะไรในสิ่งที่ผมรักได้มากขึ้น ตราบใดก็ตามที่ผมไม่เบียดเบียนคนอื่น ความรักของผมก็จะบริสุทธิ์ และมีค่ามากขึ้นไปเสียอีกด้วยซ้ำ

เนื่องในวันสันติภาพไทย 16 สิงหาคม 2563 ครบรอบวันที่ไทยรอดพ้นจากสงครามโลกครั้งที่ 2 และวันที่จะมีการชุมนุมใหญ่ (ที่ไม่ได้มาจากจุดประสงค์นี้อย่างเดียว ทั้งซ้าย ขวา กลาง มีหลายอย่าง) ผมเชื่อว่าทุก ๆ คนในอดีตที่ต่อสู้มาถึงวันนี้คงไม่มีใครอยากให้คนไทยต้องมาเสียเลือดกันเองหรอกครับ ถ้าทุกคนลองเปิดหัวใจให้กัน ยอมเปิดหัวโขนของแต่ละคนออกมาสักนิดหน่อย แล้วค่อยสวมกลับก็ได้ แล้วเราจะเข้าใจกันมากขึ้น
ถ้าเราให้เกียรติและพยายามเข้าใจมากขึ้น เราก็จะได้รับความให้เกียรติและความเข้าใจมากขึ้น ผมเชื่ออย่างนี้

แต่ก่อนผมจะเครียดนะ เมื่อมีเรื่องพวกนี้ แต้ครั้งนี้ผมเลือกที่จะฟัง และหาข้อมูล ผมพอจะเข้าใจเหตุการณ์แล้ว ถึงแม้จะไม่ได้ฝ่ายเดียวกัน ถึงแม้จะไม่ได้เข้าใจมากืแต่มันทำให้ผมสบายใจขึ้น เพราะมันเป็นเช่นนั้นเอง
และผมเชื่อว่าเราหาทางออกร่วมกันได้ และเชื่อว่าจะเป็นทางออกร่วมกันที่ดีด้วย
