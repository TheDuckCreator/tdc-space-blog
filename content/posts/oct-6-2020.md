---
title:  แถลงการณ์เนื่องในวันรำลึกโศกนาฏกรรม 6 ตุลาคม 2519
date: 2020-10-06
# image: "../assets/all-own-nation.png"
# imageAlt: วันนี้เป็นวันที่ 24 มิถุนายน เป็นวันรำลึกถึงการเปลี่ยนแปลงการปกครอง 
excerpt: ในเรื่องราวทางประวัติศาสตร์ของประเทศกำลังพัฒนา โดยเฉพาะประเทศในเอเชียตะวันออก ย่อมอาจจะมีวันวันหนึ่ง ที่อยากจะให้วันผ่านพ้นไปอย่างรวมเร็ว ราวกับไม่มีวันวันนั้นอยู่ในปฏิทิน 
---

## แถลงการณ์เนื่องในวันรำลึกโศกนาฏกรรม 6 ตุลาคม 2519

ในเรื่องราวทางประวัติศาสตร์ของประเทศกำลังพัฒนา โดยเฉพาะประเทศในเอเชียตะวันออก ย่อมอาจจะมีวันวันหนึ่ง ที่อยากจะให้วันผ่านพ้นไปอย่างรวมเร็ว ราวกับไม่มีวันวันนั้นอยู่ในปฏิทิน เช่นเดียวกันกับประเทศไทย วันๆ นั้นก็คือ วันที่ 6 ตุลาคม วันที่เป็นเสมือนบาดแผลร้าวลึกที่สุดของประวัติศาสตร์ไทย 

เหตุการณ์นองเลือด ที่เกิดขึ้นในรั้วมหาวิทยาลัยธรรมศาสตร์ และ พื้นที่ใกล้เคียง ในวันนี้เมื่อ 44 ปีที่แล้ว และเหตุการณ์ต่าง ๆ ตลอดปี พ.ศ. 2519 
ล้วนเป็นภาพความทรงจำที่มีชีวิตและคราบน้ำตานองอยู่ อย่างยากที่จะซับ หลายคนจำเป็นต้องสูญเสียลูกที่ตนเองรัก เพื่อนที่ตัวเองเคยคุยรู้จักมักคุ้นกัน หรือสูญเสียเสาหลักในครอบครัวไป อย่างไม่มีวันหวนกลับมาได้ อีกทั้งบาดแผลและการกระทำอย่างโหดร้ายทารุณ ยังคงเป็นภาพที่ติดตา ตรึงใจต่อผู้ที่ได้พบเห็น ถึงสภาวะสงครามกลางเมือง ที่คนสัญชาติเดียวกัน แต่สวมหมวกต่างใบ กระทำการในสิ่งที่ทั้งชีวิต ไม่เคยคิดฝันที่จะทำ อย่างไร้สิทธิมนุษยชน และอาจจะเป็นตราบาปที่ติดตรึงหัวใจของเขาไปตลอด จนทำให้ประชาชนชาวไทยต้องจากไปอย่างไม่มีวันกลับ 46 คน กว่าร้อยชีวิตได้รับบาดเจ็บ และอีกหลายพันชีวิตถูกจับกุม รวมถึงความยุติธรรมที่พวกเขาเหล่านั้นยังไม่ได้รับกลับคืน 

...

ถึงแม้ว่าจะเป็นที่ถกเถียงกันถึงการเข้ามาสนับสนุนของพรรคคอมมิวนิสต์แห่งประเทศไทย การหวั่นกลัวของทฤษฎีโดมิโน่ หรือความเร่าร้อนของสงครามเย็น ที่ยังคงคุกรุ่นอยู่ในรัฐกันชนอย่างไทยในตอนนั้น แต่ถึงอย่างไรก็ตาม ทั้งหมดนี้คงไม่อาจจะลบล้าง ความผิดพลาดที่เราทำลงไปกับประชาชนของเรา และแม้ว่าพวกเขาเหล่านั้นจะเป็นใคร คิดเห็นอย่างไรก็ตาม เพื่อนร่วมชาติของเราเหล่านี้ ไม่ควรที่จะถูกกระทำอันโหดร้าย ดังภาพที่เห็นอยู่ หรือแม้แต่ผู้สนับสนุนในฝั่งตรงกันข้ามเอง ก็ล้วนเป็นเหยื่อของความขัดแย้งอย่างปฏิเสธไม่ได้ แม้ว่ารัฐจะกำลังทำสงครามอยู่กับใครก็ตาม แต่ท้ายที่สุด ชัยชนะบนซากปรักหักพังเหล่านี้ ก็เป็นเหมือนศรที่ปักอยู่กลางใจ และทิ่มแทงหัวใจของเราทุกครั้ง เมื่อปฏิทินวนกลับมาถึงวันนี้

...

ผมในฐานะของประชาชนชาวไทย ชนรุ่นหลังของราชอาณาจักร และฐานะของคนที่มีแนวคิดไปในทางอนุรักษ์นิยม หรือฝ่ายขวารุ่นหลัง ถึงแม้จะไม่สามารถพูดแทนนามของรัฐบาล หรือ นามของรัฐได้ แต่ในฐานะประชาชนคนหนึ่ง รู้สึกเสียใจกับเหตุการณ์ที่ยากจะให้อภัยที่เกิดขึ้น และขออภัยอย่างสุดซึ้งไปยังผู้ที่สูญเสียในโศกนาฏกรรม 6 ตุลาคม 2519 รวมถึงญาติ มิตรสหาย ตลอดจนผู้ที่เกี่ยวข้องที่อาจจะต้องจมอยู่กับความทุกข์ตลอด 44 ปีที่ผ่านมา 

รวมถึงแม้แต่ผู้ก่อการที่กระทำไปในเหตุการณ์ครั้งนั้นที่เชื่อแน่ว่าพวกเขาเหล่านี้คงไม่มีความสุข และเจ็บปวดใจ กับสิ่งที่คิด หรือ ลงมือทำไปในวันนั้นเป็นแน่แท้ ขอให้ท่านได้โปรดมองเห็นความโศกเศร้า และ ความสำนึกผิดแนวแววตาของพวกเรา และ ให้ความเห็นใจ อโหสิกรรมให้กับ ผู้ที่ก่อการระดับปฏิบัติการของวันนั้นเถิด ความโกรธที่ท่านมีอยู่ ขอให้มันมาลงที่พวกผมแทน ให้มาลงกับพวกผมที่ไม่สามารถคืนความยุติธรรมให้กับพวกท่านได้  พวกเขาเหล่านั้นล้วนเป็นเหยื่อของสงคราม ที่เป็นวิญญาณสิงให้ประชาชนต้องมาสู้กันทั้งสิ้น 

...

ประสบการณ์ที่ผ่านมา และเหตุการณ์ที่เกิดขึ้น จะเป็นบทเรียนชิ้นสำคัญของเราคนรุ่นหลัง ที่จะพื้นที่ความรักความศรัทธาของเรา ให้กับเพื่อนมนุษย์ ที่แม้จะมีความคิดเห็นที่ไม่ตรงกัน เปิดหัวใจรับฟัง ตามหลักการของประชาธิปไตย จะไม่ยึดความเป็นเจ้าของประเทศไว้กับใครหรือ อุดมการณ์ใดอุดมการณ์หนึ่ง  เพื่อให้เหตุการณ์ในลักษณะนี้ ไม่เกิดขึ้นอีกในแผ่นดินของเราทุกคน และขอให้สัญญาว่าไม่ว่าจะมีเหตุการณ์ใดเกิดขึ้น เราจะไม่เป็นผู้กระทำ รวมถึงขอให้เรื่องราวเหล่านี้ได้รับการศึกษา รำลึก และชำระประวัติศาสตร์จากทั้งสองฝ่าย เพื่อความตระหนักร่วมกันของสังคม และเพื่อคืนความบริสุทธิ์ยุติธรรมให้บุคคลที่เกี่ยวข้องทั้งสองฝ่าย และเพื่อชำระล้างบาดแผลชิ้นสำคัญของสังคมไทย ตลอด 44 ปีที่ผ่านมา

แม้ว่าความคิดในทางการเมือง ศรัทธา ค่านิยม อุดมการณ์ ศาสนา วัฒนธรรม การศึกษา หรือ ฐานะของผม หรือ ของใคร จะแตกต่างกันอย่างไร และจะเป็นเช่นไรก็ตาม จะพยายามอย่างถึงที่สุดที่จะไม่ยกระดับความเป็นมนุษย์ของตัวเราให้อยู่เหนือผู้อื่น 
และจะไม่ทำสิ่งหนึ่งสิ่งใดที่เป็นการทำให้สังคมเกิดความไม่เท่าเทียมเสมอหน้ากันในคุณค่าความเป็นมนุษย์ของประชาชนชาวไทย รวมถึงจะพยายามใช้สิ่งที่มีอยู่ในชีวิต ความรู้ความสามารถที่สะสมมา เพื่อสร้างความเท่าเทียมและยุติธรรมในสังคมให้มากที่สุดเท่าที่จะเป็นไปได้  จะดำรงไว้ซึ่งความเป็นมนุษย์ อยู่เหนือสิ่งอื่นใด 

...

ขออำนาจคุณพระรัตนตรัย สิ่งศักดิ์สิทธิทั้งหลายทั่วสากลโลก รวมถึงผลบุญผลกุศลที่ผมได้ทำ จงเป็นบุญที่หนุนนำให้ดวงจิตวิญญาณของผู้ที่เสียชีวิต และผู้ที่สูญเสียในเหตุการณ์โศกนาฏกรรม 6 ตุลาคม 2519 ได้พบกับความสุขในสัมปรายภพเบื้องหน้า ตามความเชื่อของแต่ละศาสนา และสิ่งหนึ่งสิ่งใดที่กระผม เคยละเมิด หรือล่วงเกินใด ว่าร้ายใด ๆ กับท่าน ขอจงโปรดให้อภัยกับพวกผมเท่าที่จะสามารถให้อภัยได้เถิด  

ขอแสดงความเคารพและอาลัยยิ่ง
